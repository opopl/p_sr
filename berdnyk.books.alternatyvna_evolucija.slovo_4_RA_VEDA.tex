% vim: keymap=russian-jcukenwin
%%beginhead 
 
%%file books.alternatyvna_evolucija.slovo_4_RA_VEDA
%%parent books.alternatyvna_evolucija
 
%%endhead 

\subsection{Слово четверте РА-ВЕДА}

(Пісня Радості)

Ти, що прагнеш Пробудження, — Радість Тобі! Ось Тобі моя рука й серце. Ходімо
разом по стежині Преображення. Веда знову повернулася на Землю. Радіймо!

З цієї миті спільно творимо Ра-Веду — Веду саморозкриття й любові.

Ра — правічний символ Променя. Ра — корінь вічної радості. Ра — джерело буття.
Ра — сутність кожного «Я» — від метелика до богоподібних істот Космосу й Теосу.
Ра — незрима благодать далеких світів. Ра — вічне Єсмь. Ра — Велика Мати Світу,
котра народжує все існуюче і приймає в Лоно все, що повертається з мандрів
додому.

Тому, коли промовлено заповітне слово РА, — сміливо ступайте, бо настав день
вашого народження.

Стань стрілою непереможного Ра!

Хто зупинить Тебе, коли все видиме й невидиме — лише тіні Твоєї невмирущої
сутності?

Стань подихом Ра, думкою Ра, рухом Ра, чуттям Ра, любов’ю Ра, повстанням Ра,
мовчанням Ра!

Ось передумова Ра-Веди.

Деградація, розпад, ненависть, протистояння, ворожнеча, дискретність, обман —
всі ці якості породжені світом відносності та ілюзії, тому одвернися від них,
намічаючи для себе шлях пошуку.

Корінь Світу — радісний і оптимістичний.

Радість — вічний ентузіазм — є сутністю творящого Духа. Це і є критерій
Ра-Веди.

Безліч концепцій має Людина. Безліч цілей та програм. Усі вони обіцяли сенс і
свободу, проте сенс обертався безглуздям, а свобода — рабством.

Слухай голос Ра-Веди, Ти, що прагнеш до Пробудження!

Свободу і сенс Буття принесе Тобі лише Радість — Мати Світу, котра вічно дарує
й вічно закликає. Та, яка запалює зірки й очі новонароджених, творить квіти та
веселку в небі. Вона заперечує сумніви, злобу, згасання, руїну, жадібність,
страх, рабство, заздрість, насилля. Бо що вони можуть — ці діти Мороку?

Ти шукаєш за морями, за горами, в печерах, за далекими зірками, в надприродних
сферах радість свою. А вона — в серці Твоїм! Це — чарівна Істота, вічна й
прекрасна, що існує ще до народження цього світу. Тільки Ти полонив її тінями
фальшивого бачення, убив тілесністю, захопив потворною рікою псевдопотреб.
Віднині руйнуй темницю, де знемагає Дух!

Глянь довкола: все створено Тобою — хмари, ідоли, боги, учення, науки, кораблі,
прилади, картини, пісні, казки і пророцтва! Навіщо ж Ти віддаєш на протязі
віків власну потугу тіням ілюзорного світу, що зіткали для Тебе зловісну
постать Узурпатора — космічне Опудало, котре засіло біля Джерела Життя і
отруїло Радість?!

І зорі, й дерева, і птахи та метелики — це теж Ти, це — неусвідомлена
многоликість Твоєї власної душі та серця. Ти оглядаєш власне багатство Зоряного
Світу зі страхом і трепетом, поміщаючи там, серед далеких світил, богів або
химерних прибульців.

Настала пора відкинути відчужені концепції буття і обняти зоряний простір
власної душі.

Ось головна суть Ра-Веди, що лягає в основу Звільнення.

Самоусвідомлення «Я» — в Центрі Космосу і Теосу, які творять вічно. «Я» — Зерно
Вічності, що розкривається, здійснюється, стає світами та еволюціями,
відповідно до власних творчих зусиль. Всесвіт є наше творення, сукупне творення
Світової Вітальності. Тому всі зовнішні моделі Всесвіту, в яких Людина
загублена в океані галактик та богів, — брехливі. Вони знесилюють дух Людини,
віддаючи її потугу вигаданим духовним упирям псевдо-релігії чи псевдонауки. Це
— духовне самогубство.

Що ж належить здійснити?

Розірвати щупальці ілюзії, прокинутися! Вирвати отруйне жало «Змія, який
причаївся у Лотосі Буття.

Ми — принци Небесного Царства, а користуємося крихтами зовнішнього світу,
нав’язаного нам. Ми — діти Всемогутнього Духа! Навіщо ж нам речі та явища
примарного буття, зітканого з нашої ж могутності? Навіщо тяжка праця заради
нікчемних іграшок комфорту або насичення?

Ми згодилися прийняти образ істоти, віддзеркаленої у водах Мороку, ми
добровільно стали рабами володаря цього магічного дзеркала.

Повністю прокинувшись, повністю збагнувши свою невичерпність, ми відмовимося
від світу зовнішнього, відчуженого, а точніше — обнімемо його своєю любов’ю й
радістю, бо будемо мати життя самодостатнє, Життя в Собі.

Нам належить розвіяти безліч фікцій та брехливих ідей, що] зіткали нашу
тілесність і дух функціонального життя.

Пам’ятай, Ти, що прагнеш до Пробудження: Істина — це Радість! Ані містика, ні
тисячолітні молитви, ні соціологічні кровопускання та фікції, ні агресивні
протистояння, ні прагнення до далеких планет або потойбічних світів, ні
комфортабельні машини чи будівлі, ні вишукана їжа, ні влада й слава, ні
суперечки про права або пріоритети, ні безліч інших словесних цяцьок не дадуть
Тобі радості, бо Радість — це Ти сам!

Настає наш Світанок. Приступимо до творення Веди Радості. Передбачається
потужний прорив у власну сутність, зняття образних, чуттєвих, ментальних,
фізичних, словесних та інших ланцюгів. Тут визначаємо пунктир Стежки до
Звільнення, але кожен ініціатор знайде в собі багато інших, якщо збагне Суть
Прориву. Ра-Веда має багато паростків, що складають вінок природних йог,
близьких і приємних кожній живій душі.

Проводячи експерименти з трансмутації тілесності, користуйтеся дарунками всіх
Вед — Веди Сонця, Зоряної Веди, Водної Веди, Грозової Веди, Повітряної Веди,
Вогняної Веди, Квіткової Веди, Веди Любові, Веди Краси, Веди Мовчання. Всі вони
разом складають Веду Радості — Ра-Веду.

Зберіться в дорогу. З Тобою, Друже, рушають вірні товариші: ви вирішили
об’єднаними зусиллями розірвати ланцюги ілюзії. Почніть експеримент біля витоку
ріки, прямуючи за потоком води, що дала вам у цьому житті основу для прояву
Життя.

Будьте відкриті для сонця, зірок, вітрів, гроз, для дощу, ріки, для шепоту
листя, краси квіток і співу пташок. Пам’ятайте, — ви звільняєте Радісну Істоту,
свою істинну сутність.

Весь експеримент — без їжі. Вам не потрібна плоть інших істот, бо ви маєте
Життя в Собі. Окрім того, ви починаєте харчуватися радістю спілкування з Душею
Світу, а це і є ваша Душа.

Ви забуваєте імена, звичаї, традиції, функції, програми. Птахи дерева, хмари,
квіти, зірки, звірі та ріка — уже не щось відчужене, а Ти Сам, продовження
Твого власного єства.

Відкрийте душу для єдності, для дива, для радості, для таємниці. Ви пробиваєте
стіну Лабіринту, що оточив світ. Прийміть на себе вселенську відповідальність:
лише такою потугою пройдете!

Відкиньте традиційні пози непорушності. Ви — рух і тріпотіння Вогню! Зовні —
невпинний політ, всередині — всеосяжна думка. Від радісного танцю на березі
ріки — до польоту духу понад часом і простором. Вам не потрібно відкривати
якісь містичні «центри»: ви — Єдине Око Безміру, язик Радісного Полум’я,
всеохоплююча думка і творчий екстаз!

Вночі — не спати! Над вами міріади світил Всесвіту. Біжіть під зорями, замріть
під зорями, приймайте найтонший астрохімізм Космосу, вплітаючи себе у золоті
промені світоносного океану.

На світанку зустрічайте Сонце, як Серце Світу, котре б’ється у ваших грудях.
Єдність і Цілість!

Водна Веда близька кожній істоті. Вода — це Вогонь, що прийняв жертву
обмеженого буття. Любіть воду, пливіть у ній, пийте її, омивайтеся нею під час
експерименту, розчиніть з її допомогою тканину тілесності, що нею ж зіткана.

Цілюща і звільняюча Грозова Веда. Не жахайтеся громових стріл — блискавиць.
Зупиніться під гнівним і натхненним куполом громохкого неба — це гуркоче
простір вашої душі. Радуйтесь і прийміть ті вогні в серце. Вони прискорять
пробудження Радісної Істоти.

Веда Повітря кличе до Вселенського Дихання і польоту. Дихайте не лише легенями,
вдихайте і видихайте весь світ, всю Безмежність.

Веда Квітки відкриває нам таємницю Світла, що зіткало чарівний плащ Матері
Світу — Плащ Життя. Відкрийте душу назустріч душам зеленого царства, станьте
Єдиною Душею.

А коли дуже втомитеся від прагнення й бігу, відпочиньте серед квітів і трав,
під вітами дерев; ви станете візерунком у зеленій тканині Сонця.

Спочивайте лише вдень. Розірвіть ритм приреченості, що заглиблює в гіпнотичний
сон цілу півкулю Землі. Вночі станьте Сонцем для дрімаючої Планети, генеруйте
радість сплячим серцям.

Не соромтеся повернутися до дитинства, бо Дитя — прообраз Радісної Істоти.
Лазьте по деревах, дайте побавитися вашій фізичній тварині.

Ембріон вашої душі несе міріади сутностей, котрим ви давали буття: риб,
земноводних, рептилій, птахів, ссавців, — дайте ж радість і свободу тим, хто
створив для нас піраміду Життя, хто згодився бути страждаючою твариною, щоб у
мороці тілесного лабіринту спалахнула творча самосвідомість Людини.

Наша плоть — не посудина гріха, як твердили древні аскети, Ноєвий Ковчег, що
пливе по водах хаосу до Нового Світу, несучи зерна Вселенського Життя. Бережіть
ті зерна для Альтернативно Еволюції, для грядущих чаклунських урожаїв.

Полюбіть Веду Вогню. Дивовижна мільйоннолітня Веда. Вона заворожує дітей і
тварин, дорослих і юних, дарує радість і клич до Таємниці, руйнує і сотворює.

Щоденно, проводячи експеримент, запалюйте кільцевий в гонь, приймайте всередині
полум’яного кола вогняне купання, беззастережно віддаючись стихії вічного руху.
Вогонь потужно відкриває лабіринти тіньових структур єства і звільняє
джерел-внутрішньої енергії.

Веда Любові й Веда Краси — ваші нерозлучні супутники кожної миті. Даруйте любов
усьому сущому. Ні від чого не ховайтеся, не захищайтеся. Хай будь-які плівки
зникнуть між вами і Всесвітом.

Веда Мовчання стане завершенням експерименту. Від любові окремої до
всеохоплюючої, від руху зовнішнього, функціонального — до динаміки Духу, від
слова, мислі, образу, явища — до таємничої Тиші, до несказанної Суті. Все це
прийде до вас — неодмінно!

Пливучи у воді — будьте рибою. Стрибаючи з дерева — станьте птахом. Левітуйте, відчувайте себе невагомими, всюдисущими, будьте присутні в будь-якій ділянці світу, де ви повинні бути, зливайтеся з сутностями повітря, простору, часу, речовини, енергії.

Милуючись хмарами, станьте як вони: міняйтеся легко й пластично, звільняйтесь у
свідомості від ланцюгів форми. Під грозою станьте блискавицею. Під Сонцем
генеруйте світло, станьте його хвилями. Серед вогню — станьте вогнем. Летіть на
його крилах, у потоці золотих іскор у небо. Під зорями — розчиніться у
вічності, обніміть Всесвіт, як Світозарне Древо Життя. Проведіть експеримент
вибухоподібно, ніби ви пробиваєте шкарлупу Космічного Яйця, яке закриває від
нас суджений простір нового народження. Не слухайте голосу втоми чи сумніву.
Гарчання нижчого єства лякатиме вас, але не бійтеся, адже ви повстаєте проти
себе — фальшивої, тіньової істоти, проти древнього Мінотавра, що поселився в
лабіринті нашої власної псевдосутності, що паразитує на Сутності істинній.

Що відбудеться?

Ви самі побачите. Ми прорвемося в Країну Свободи, в Материнський Простір
власної душі, у Світонію. Ми допоможемо всій сфері Життя ввійти туди…

Всесвіт — це Я.

Я — це Всесвіт!

Радуйтесь, радуйтесь, радуйтесь!


