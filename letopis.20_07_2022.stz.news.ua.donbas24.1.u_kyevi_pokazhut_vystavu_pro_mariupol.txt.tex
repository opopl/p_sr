% vim: keymap=russian-jcukenwin
%%beginhead 
 
%%file 20_07_2022.stz.news.ua.donbas24.1.u_kyevi_pokazhut_vystavu_pro_mariupol.txt
%%parent 20_07_2022.stz.news.ua.donbas24.1.u_kyevi_pokazhut_vystavu_pro_mariupol
 
%%url 
 
%%author_id 
%%date 
 
%%tags 
%%title 
 
%%endhead 

У Києві покажуть виставу про Маріуполь

28 липня Театр авторської п'єси «Концепція» у Театрі на Подолі представить
виставу за документальними подіями «Обличчя кольору війна»

Презентаційний показ фрагменту документальної вистави «Обличчя кольору війна»
відбувся 24 червня. Цим показом був вражений і міський голова Києва.

«Дуже емоційна вистава. Дівчата та хлопці не грали. Вони розказували, що
пережили», — підкреслив Віталій Кличко.

Наразі театр готується показати повну виставу, прем'єра якої відбудеться 28
липня. І режисер, і актори дуже хвилюються, адже вони розповідатимуть історію,
яку пережив кожен з них, але на найбільш сучасній сцені Києва, тому це доволі
відповідальне та складне завдання. Художній керівник і режисер театру Олексій
Гнатюк розповів, які події охоплює спектакль і наголосив, що він зовсім не про
політику.

«У виставі ми розповідаємо правду. Те, що ми пережили з 24 лютого до 27
березня. Це документальний спектакль про маріупольців, про наш біль і наші
втрати», — зазначив Олексій Гнатюк. 

Завдяки виставі «Обличчя кольору війна», кожен з акторів може розповісти свою
історію. Як на початку війни намагалися жити і займатися звичними справами.
Однак «прильотів» ставало все більше, на п'ятий день вимкнули світло. Були
змушені під обстрілами готувати їжу. Як ховалися у підвалах і втрачали
знайомих.

«Ця вистава досить емоційна і викликає в мене різні відчуття. З однієї сторони
я радію, що знову маю можливість вийти на сцену і можу показати людям, як жили
і що переживали маріупольці, показати якомога більшій кількості людей. Але з
іншого боку, дуже складно, адже ми не граємо, а щоразу знову переживаємо ті
болісні моменти, які з нами відбувалися в нашому рідному місті. Ще не було ні
однієї репетиції, щоб ми не плакали. Плачуть всі: і діти, і жінки, і чоловіки.
Найстрашніше те, що вистава заснована на реальних подіях, але краще б це було
просто історією», — поділилася актриса Катерина Калмикова. 

У виставі задіяно 12 маріупольських акторів. Більшість з них перебували у
блокадному Маріуполі досить довгий час. Наразі Олексій Гнатюк робить все
можливе, щоб у акторів були сприятливі умови праці.

«Дуже багато організаційних питань необхідно вирішити. Все починаємо з нуля. У
акторів немає житла. Для роботи не вистачає технічного оснащення. Але ми робимо
все можливо, щоб наш театр жив і продовжував існування вже у столиці», —
наголосив режисер.

Двоє акторів (Дмитро Гриценко і Ганна Лафазан) тільки нещодавно приїхали і
зараз ми будемо проводити репетиції вже з ними. Сподіваємося, що вистава знайде
відгук у глядачів. Для нас це дуже важливо. Також у виставі будуть музичні і
танцювальні номери. 2 музиканти (Микита Леонтьєв та Людмила Гричаненко) з
Маріуполя і 1 (Андрій Рахманінов) з Києва. 

«Наш режисер попросив нас написати монологи про пережиті події. Дуже важко
стримати свої емоції. Кожна репетиція повертає нас до тих страшних днів, які ми
пережили у Маріуполі. Але ми мусимо через мистецтво показати те, що відбувалося
у місті», — розповів актор Євген Сосновський.

У Маріуполі Євген Сосновський виступав в колективі Театральної артілі
«ДрамКом». Попри те, що в «Концепції» розпочав роботу порівняно нещодавно,
наголошує, що і з режисером, і з акторами працювати дуже комфортно.

«Приємно вражає, наскільки чітко і злагоджено працює колектив. Водночас
організаційна робота, яку проводить режисер театру Олексій Гнатюк, є
колосальною», — підкреслив Євген Сосновський. 

До колективу приєдналася і тринадцятирічна Софія Алагірова, яка раніше
виступала в Маріупольському Театрі ляльок. Для дівчинки дуже важливо знову
поринути в творче життя, адже це дуже відволікає від негативних думок. Мати
Софії, Лідія Алагірова активно підтримує доньку і вважає виставу «Обличчя
кольору війна» дуже актуальною.

«Те, що відбувається творчий процес навіть, присвячений цим страшним подіям,
для маріупольців це, звичайно, новий подих. Тому що з бідою сам на сам
залишатися важко. А це можливість спробувати висловитися, викричатися,
звільнитися. Я радію, що у доньки з'явилася така можливість. Коли я дивилася
вперше, відчула страшний біль і нічого крім болю та порожнечі. Дуже страшно
дивитися, але я вважаю, що таку виставу потрібно подивитися всім, особливо тим,
хто й досі живе осторонь від цих проблем», — зазначила Лідія Алагірова. 

У спектаклі заплановано показати світлини Євгена Сосновського, які йому вдалося
вивезти з Маріуполя. З виставою «Обличчя кольору війна» Театр авторської п'єси
«Концепція» планує гастролі як в українських містах, так і за кордоном.

Нагадаємо, раніше Донбас24 розповідав про луганчанина-рецидивіста, який пішов
воювати за «лнр», щоб заробити на вставні зуби.

ФОТО: Євгена Сосновського та з відкритих джерел.
