%%beginhead 
 
%%file 02_12_2022.fb.tatusja_bo.1.l_kar_kazhe_
%%parent 02_12_2022
 
%%url https://www.facebook.com/tatusjaBo/posts/pfbid0JuZm6dMudKT53kiBqMKFTSwNfwJj8zXXdfGWvDhPUhR7wyd6Pc8XafAqWJ61kxgEl
 
%%author_id tatusja_bo
%%date 02_12_2022
 
%%tags 
%%title Лікар каже…
 
%%endhead 

\subsection{Лікар каже...}
\label{sec:02_12_2022.fb.tatusja_bo.1.l_kar_kazhe_}

\Purl{https://www.facebook.com/tatusjaBo/posts/pfbid0JuZm6dMudKT53kiBqMKFTSwNfwJj8zXXdfGWvDhPUhR7wyd6Pc8XafAqWJ61kxgEl}
\ifcmt
 author_begin
   author_id tatusja_bo
 author_end
\fi

Лікар каже, що в моїй крові занадто багато ненависті. Треба відмовитися від
кофеїну, новин і не підходити до вікна. Бо за ним ростуть величезні, розбиті
уламками снарядів, дерева, з яких ненависть розлітається, як пилок, проникає в
організм через ніс, рот, шкіру, очі й вуха.

Лікар каже, що в моєму серці занадто багато любові. Тому воно так несамовито
гупає, качаючи організмом ненависть із граминою крові. Просить подбати хоч
трошки про себе. Відмовитися від кофеїну, від новин, від повідомлень і не
підходити більше до вікна. Бо там за вікном любов падає з неба просто до ніг,
розсипається дитячим сміхом і проникає прямо до серця. «Не можна так сильно
любити, серце не витримає», — каже лікар.

Лікар каже, що в мене сталева спина, треба її хоч трошки пом'якшити, зробити
хоча б дерев'яною, тоді вона не братиме на себе стільки страшної ваги із
відповідальності, почне спати й перестане свербіти проклятим «що, бляха, іще я
можу зробити?». Десь між лопатками, якраз у тому місці, де б'ється важке від
любові серце, ганяючи жилами ненависть.

Лікар радить обмежити в споживанні відповідальність, відмовитися від кофеїну,
від новин, від повідомлень і відійти від вікна, бо там ходить відповідальність
і буквально кричить у очі: «Ти ще зробила не все, що могла!». І цей крик
всотується клітинами й робить спину іще сталевішою, так і закам'яніти можна.

Лікар каже… А в самого вже кам'яна спина ховає серце розміром із цілу планету,
яким в однакових пропорціях перетікає любов і ненависть. Лікар давно відмовився
від кофеїну і від новин. Та і від їжі теж. Увесь світ заходить до лікаря в
двері: «Здрастуйте, можна? У мене дуже болить дім. Збоку отут. Аж не можу
вдихнути».

Ілюстрація: tokkamak
