% vim: keymap=russian-jcukenwin
%%beginhead 
 
%%file 06_09_2022.stz.news.ua.donbas24.1.teatromania_prodovzhue_rozv_pidtrym_kulturu_mrpl.txt
%%parent 06_09_2022.stz.news.ua.donbas24.1.teatromania_prodovzhue_rozv_pidtrym_kulturu_mrpl
 
%%url 
 
%%author_id 
%%date 
 
%%tags 
%%title 
 
%%endhead 

«Театроманія» продовжує розвивати та підтримувати культуру Маріуполя

За декілька місяців Народний театр «Театроманія» зміг відродити та примножити
свою діяльність в Німеччині

2 місяці тому засновник і режисер Народного театру «Театроманія» Антон
Тельбізов відновив діяльність театру в німецькому місті Ганновер. Тепер до
колективу долучаються українські актори, які наразі перебувають в Німеччині.
Відтепер «Театроманія» з успіхом представляє свої вистави не тільки
українським, а й зарубіжним глядачам. Зокрема, на День Незалежності України під
керівництвом режисера Антона Тельбізова Народний театр «Театроманія» в
німецькому місті Ганновер показав виставу «Тіні забутих предків». Її
представили у зруйнованій церкві, що дуже символічно, адже рік тому спектакль
був вперше показаний у зруйнованій синагозі в Маріуполі. Будівля церкви дуже
схожа на маріупольську синагогу. Вистава відбулася при підтримці та
фінансуванні Української спілки Нижньої Саксонії в місті Ганновері.

Через те, що не всім акторам вдалося виїхати до Ганновера, були достатньо
складні вводи у виставу. Над виставою працювало 18 осіб, з них 14 — акторів, 9
— з Маріуполя. Режисерка «Театроманії» та актриса Ольга Самойлова зіграла маму
Івана. Самого ж Івана зіграв актор Радислав Пономаренко, який приїхав з Києва.
Він наразі мешкає у Варшаві. Хлопцю дуже швидко вдалося увійти в колектив та
впоратися зі складною роллю. Ще один киянин Станіслав Міщук блискуче зіграв
старого вівчаря. Колектив зібрався за 10 днів і репетирував у євангельській
церкві. Марія Бойко, яка уособлювала Землю, була голосом вистави. Її щирий спів
приємно вразив глядачів. Якщо в Маріуполі мікрофон був лише у Марії, то в
Ганновері кожен актор мав свій петличний мікрофон, що зробило звук ще більш
потужним та чітким і дозволило якісніше передати дійство для глядачів, які
дивилися виставу в онлайн форматі. Загалом використання мікрофонів на сцені
стало дуже цікавим досвідом для всього колективу.

Перед виставою «Тіні забутих предків» був ярмарок та пройшов невеличкий
концерт. Всі гроші, що були зібрані цього дня, спрямовувалися у Фонд
маріупольських дітей, які постраждали від російської агресії та втратили
батьків.

Переважна більшість глядачів були українцями, які прийшли у вишиванках. Проте
спектакль дивилися й німці та іноземні гості. Колектив підготував лібрето
англійською та німецькою мовами, завдяки якому зарубіжні глядачі могли
ознайомитися зі змістом вистави. 

«Сама вистава пройшла на одному диханні. Панувала дуже особлива атмосфера.
Багато іноземних глядачів наголосили, що це справжнє сучасне мистецтво, що вони
нічого подібного не бачили. А українці щиро дякували та підкреслювали, що це
найкращий День незалежності в їх житті», — розповіла Ольга Самойлова.

До речі, Ользі Самойловій в німецькому місті Білефельд, де вона наразі мешкає
разом із сім'єю, запропонували взяти участь в окремому театральному проєкті з
українськими дітьми.

«Я завжди мріяв виступити в Європі, але не думав, що це буде при таких
обставинах. Насправді я відчував гордість. За Маріуполь, за країну, за нашу
націю. Я хочу всюди розповідати, що Маріуполь — це велике українське місто з
красивими, працездатними та успішними людьми. Цією виставою ми довели, що ми
маємо багату історію, свою унікальну культуру, що ми гідні того, щоб про нас
знали в усьому світі», — наголосив Антон Тельбізов. 

Наразі колектив «Театроманії» готує лялькову казку «Сусідка». У виставі
виступить двоє акторів Марія Бойко та її молодший брат Арсеній. Репетиції
відбуваються онлайн. Ця казка буде поставлена маріупольськими акторами для
маріупольських дітей.  «Ми хочемо, щоб юні маріупольці зрозуміли, що попри те,
що ти все втратив, завжди можна почати все спочатку», — підкреслив Антон
Тельбізов.  Цю казку представлять в Дніпрі та інших українських містах.
Наприкінці вистави діти отримають розмальовки від Анастасії Пономарьової
«Розмалюй своє місто», де будуть представлені яскраві архітектурні споруди
Маріуполя, зокрема можна буде знайти і яскраві двері театру з написом
«Театроманія» і приміщення ПК «Молодіжного», де і виступав колектив з 2011
року. Після представлення вистави в Україні її повезуть в Ганновер, де покажуть
дітям з різних міст України. Наразі в Ганновері зареєстровано 14 тисяч
українських дітей. Проєкт створено в межах програми для молоді UPSHIFT, що
здійснюється Дитячим фондом ООН (ЮНІСЕФ)

До Нового Року Українська спілка Нижньої Саксонії в м. Ганновері запропонувала
«Театроманії» поставити вертеп, адже української культури в Німеччині дуже не
вистачає. Антон Тельбізов вже познайомився з Хором українського співу в
Ганновері і має декілька унікальних ідей, які допоможуть зробити вертеп
яскравим та незабутнім для глядачів.

«Це буде схоже на український Аватар. Я хочу витримати всі традиції і при цьому
зробити дійство насиченим та неповторним. Так біблійні сюжети спробуємо
зобразити за допомогою графіки. Вже шукаю художників», — поділився Антон
Тельбізов.

Кожною своєю виставою та всією творчістю колектив «Театроманії» готовий і
надалі підтримувати розвиток культури Маріуполя і загалом України. 

Нагадаємо, раніше Донбас24 розповідав, що синьо-жовті кольори України стали
трендом світової моди та культури.

Ще більше новин та найактуальніша інформація про Донецьку та Луганську області
в нашому телеграм-каналі Донбас24.

ФОТО: Антона Тельбізова.
