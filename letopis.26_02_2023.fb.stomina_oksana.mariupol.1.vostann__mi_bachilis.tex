%%beginhead 
 
%%file 26_02_2023.fb.stomina_oksana.mariupol.1.vostann__mi_bachilis
%%parent 26_02_2023
 
%%url https://www.facebook.com/oksana.stomina/posts/pfbid0cUJGDdsZbWSbhw7jibWy9sGmiLKMEVbKEC6oDm9xe9Qrdd48wLDxDxCJrKAE6vE3l
 
%%author_id stomina_oksana.mariupol
%%date 26_02_2023
 
%%tags mariupol,mariupol.war,smert
%%title Востаннє ми бачилися з Володею другого квітня
 
%%endhead 

\subsection{Востаннє ми бачилися з Володею другого квітня}
\label{sec:26_02_2023.fb.stomina_oksana.mariupol.1.vostann__mi_bachilis}

\Purl{https://www.facebook.com/oksana.stomina/posts/pfbid0cUJGDdsZbWSbhw7jibWy9sGmiLKMEVbKEC6oDm9xe9Qrdd48wLDxDxCJrKAE6vE3l}
\ifcmt
 author_begin
   author_id stomina_oksana.mariupol
 author_end
\fi

Востаннє ми бачилися з Володею другого квітня. Він разом з дружиною Наталочкою
приїхав з Дрогобича в Трускавець, де в той час була я. Ми сиділи в кав’ярні й
розповідали один одному, як вибиралися з Маріуполя, де зупинилися зараз,
ділилися планами, точніше їхньою відсутністю, й просто раділи, що знов бачимо
один одного.  Я була дуже щаслива, що вони врятувалися, і від цього
пришелепувато всміхалася, роздивляючись їх живих і гарних. Наостанок ми вкотре
обійнялися й пообіцяли один одному відсвяткувати перемогу разом. 

Але разом вже не вийде. 

Кілька днів тому мені повідомили про загибель Володимира на передовій. Вже
кілька днів тому, та весь цей час я не писала про це в соцмережах. Все думала:
а раптом помилка? Перечитувала листування в інеті. Роздивлялася світлини.
Згадувала. Плакала.  Сподівалась.  Адже це так неправильно, так
несправедливо!... Бо він - доцент кафедри наноінженерії Приазовського
державного технічного університету з величезним портфоліо наукових праць і
винаходів, переконаний романтик і гуманіст, самовідданий волонтер – аж ніяк не
про війну! Він міг і мав би зробити ще багато важливих і корисних справ. Він
мав викладати, будувати дім, виховувати сина, мав жити довго і щасливо. Але
сусідня країна-агресор з маніяком на чолі завадила йому в цьому.

Я знаю, скільки корисного робив Володимир в оточеному
Маріуполі. А щойно вивіз з облоги дружину й сина, став до
лав ЗСУ. Не сумнівався ані трохи.   

Володя Гагарін. \href{https://www.facebook.com/volodymyr.haharin}{Volodymyr Haharin}

Світла, добра, порядна, дуже інтелігентна людина. Відданий патріот. Люблячий
чоловік і неймовірний батько. 

Російська ракета. Пряме влучання... 

Герою слава!...
