%%beginhead 
 
%%file 25_12_2022.fb.shershen_baranjak_volodymyr.1.b_zhents__mi_z_kons
%%parent 25_12_2022
 
%%url https://www.facebook.com/hurvinyk/posts/pfbid0xu6YCv69ywsg1XVZjwk9vCNnmAa9R5zMhbcdtuRZXbKDyRZHvQm1PEReaikk3r2sl
 
%%author_id shershen_baranjak_volodymyr
%%date 25_12_2022
 
%%tags rizdvo,kramatorsk,donbass
%%title Біженці? Ми з Констахи. Нам би до Краматорська
 
%%endhead 

\subsection{Біженці? Ми з Констахи. Нам би до Краматорська}
\label{sec:25_12_2022.fb.shershen_baranjak_volodymyr.1.b_zhents__mi_z_kons}

\Purl{https://www.facebook.com/hurvinyk/posts/pfbid0xu6YCv69ywsg1XVZjwk9vCNnmAa9R5zMhbcdtuRZXbKDyRZHvQm1PEReaikk3r2sl}
\ifcmt
 author_begin
   author_id shershen_baranjak_volodymyr
 author_end
\fi

- Біженці?

- Ми з Констахи. Нам би до Краматорська.  

- Зброя, заборонені речі? Що в багажнику?

- У мене там речі.. ну, наші. Ми що могли пакували. Скласти все швидко - все
життя в багажник...

- Вагітна?

- Останній місяць. Нам швидше треба. Хочемо в Крамі на поїзд. Там Інтерсіті
завтра, в обід, пів третьої... На Київ. 

-Іосіф...Блін, не  бачу... 

-Йосип. Йосип я. Вона - Марія.  Ось, в Дії гляньте, там пописку видно краще... 

-Бачу вже... Ох, бля... Чоловіче, куди ж ти поїдеш далі?! Медика! Док! Сюди,
швидше, Док, бігом!... 

....- Ну, ви й фартові.... Син у тебе. На, кури. Йосип.... Тебе, хоч, не  на
честь Сталіна назвали?! ... Господи, що за часи... На блок-посту родити... В
хліві вже ліпше... Ну, ти, цей, не переживай. У нас Док, він шарить. В порядку
твої...

...-Бажаю здоров'я! Пацани, тут породіллю треба довезти. Їх троє. В Крам.  Вас
троє? Помістяться! Ну, ви ж не царі - малого з мамкою в кабіну, ви з папкою - в
кузов....

...-Чюєш, Док, а шо це так світить? Та нє, як на безпілотник - заяскраве. І
висить постійно над нами... Як Зоря.. Та яка, нафіг, Зоря, над Донбасом?!
Певно, супутник... НАТО, певно, запустило.... 

...-Док, так давай того "ланоса" , що вагітну віз, відіпхаємо. Це ж осел - не
машина. Заглох - не заведеш... Вони ж поїхали, а нам тут грайся...  Господи, на
саме Різдво, то роди приймай, то машини тягай...  

Над териконом непорушно висіла яскрава Зоря. Вовка Пастушок докурив у жменю  і
розтоптав каблуком недопалок. Зоря була дуже дивною але не викликала страху.
Пастушок подумав, що, непогано було б мати стінгер та вальнути, про всяк
випадок, те яскраве світло над териконом... 

...Розтелепана Навара несла на Захід Немовля і Маму, і троє зі сходу, з-під
Бахмута, дали їм свою фліску, фляжку і грілку. 

Навряд, чи на світі були щедріші царі...   

... Дві тисячі двадцять другий раз. Дві тисячі двадцять другий раз, а у світі
все так же - пастушки приймають Його першим, а царі обдаровують тричі. І тільки
міняються іроди. Втім - іроди все такі ж прокляті і приречені на поразку, хоч
від них, спочатку треба втікати.

Дві тисячі двадцять другий раз.
