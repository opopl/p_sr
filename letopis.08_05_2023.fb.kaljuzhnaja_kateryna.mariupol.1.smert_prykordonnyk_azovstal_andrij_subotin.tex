%%beginhead 
 
%%file 08_05_2023.fb.kaljuzhnaja_kateryna.mariupol.1.smert_prykordonnyk_azovstal_andrij_subotin
%%parent 08_05_2023
 
%%url https://www.facebook.com/ekateryna.kaliuzhnaia/posts/pfbid02RZnvSzXzAqXRQVTr7xYJ1Z913LiUsfgS6UPnFMUaizJhGe4DJ6JAQaUoXCqYh6tDl
 
%%author_id kaljuzhnaja_kateryna.mariupol
%%date 08_05_2023
 
%%tags mariupol.war,mariupol,azovstal
%%title 7 травня 2022 року під час виконання бойового завдання на території заводу "Азовсталь" в Маріуполі загинув прикордонник Андрій Суботін
 
%%endhead 

\subsection{7 травня 2022 року під час виконання бойового завдання на території заводу \enquote{Азовсталь} в Маріуполі загинув прикордонник Андрій Суботін}
\label{sec:08_05_2023.fb.kaljuzhnaja_kateryna.mariupol.1.smert_prykordonnyk_azovstal_andrij_subotin}

\Purl{https://www.facebook.com/ekateryna.kaliuzhnaia/posts/pfbid02RZnvSzXzAqXRQVTr7xYJ1Z913LiUsfgS6UPnFMUaizJhGe4DJ6JAQaUoXCqYh6tDl}
\ifcmt
 author_begin
   author_id kaljuzhnaja_kateryna.mariupol
 author_end
\fi

Весь день я не наважувалася написати. Бо дуже болить.  Та й говорити про Нього
в минулому часі не можу.

7 травня 2022 року під час виконання бойового завдання на території заводу
\enquote{Азовсталь} в Маріуполі загинув прикордонник Андрій Суботін. 

Познайомилися ми на нашому з \href{https://www.facebook.com/vladimir.kaliuzhnyi.56}{Vladimir Kaliuzhnyi} весіллі у вересні 2019 року.
Хоча тоді заочно я вже знала Андрія зі слів Лєри, проте  наживо побачилися лише
тоді. 

\ii{08_05_2023.fb.kaljuzhnaja_kateryna.mariupol.1.smert_prykordonnyk_azovstal_andrij_subotin.pic.1}

Пам'ятаю, як тендітно, зворушливо та ніжно  зароджувалися їхні стосунки,
сумісне життя. Як Лєра розповідала про їхні плани, мрії, побут. Як скидала фото
букету троянд та чашки, які Андрій придбав для них. Як змінювалися вони. Як
ставали одним цілим. 

Мабуть останні наші півроку в Маріуполі, ми домовлялися про сумісні вихідні та
зустріч на шашликах. Але все ніяк не виходило: то робота, то служба, то ще
щось. Тоді нам здавалося, що попереду ще стільки часу...мовляв, встигнемо все!
Як раз потеплішає. Але.....

Коли розпочалася повномасштабна війна, я ні на секунду не мала сумнівів, що
Андрій та Лєра стали на захист Маріуполя. Знаючи їх, інакше просто й бути не
могло. Подумки сподівалася, що вони не у пеклі. І не на Азовсталі...

Коли ми з родиною вибралися, Лєра була моїм зв'язком із Маріуполем. Я боялася
їй написати, проте чекала на вісточку. І кожного разу здригалася, коли на
екрані телефону бачила сповіщення від неї.... Ридала, переживала, але до
кінчиків пальців вірила, що вони виберуться. Бо як інакше?!

Про те, що Лєра та Андрій одружилися на Азовсталі у день народження Азову, я
дізналася в 10х числах травня. Тоді ж дізналася, що Андрій загинув. У фейсбуці
побачила фото з тими обручками з фольги й напис: \enquote{За три дні я побула у статусі
нареченої, дружини та вдови}. На той момент час призупинився. Я не вірила й
думала, що то якась помилка. Як же я мріяла, щоб то було справді якесь
непорозуміння... Написати Лєрі я не наважувалася....так, то не найкращий вчинок
подруги...але я не могла це зробити ані фізично, ані морально... 

Тоді  бачила смерті в Маріуполі, коли вибралася - читала з новин. Та те було
хоч і болючим, але не тим, що вирвали в прямому сенсі з твого серця.  Наш
Андрій став тим рідним, якого ми втратили. Наче члена родини, людину, з якою ми
бачилися не часто, але, здавалося, були такими близькими... Й тепер, коли у
розмовах питають, чи втратили ви когось у Маріуполі, відповідаю, що так. Життя
забирає найкращих. І тим найкращим другом, який був готовий прийти на допомогу
в будь-який час, є Андрій Суботін. 

Бісить, коли кажуть, що Герої не вмирають...вмирають....але вони продовжують
захищати нас з неба, нести службу й стояти на вартові. 

Андрію, я вірю, що там, на небі, ти чуєш та відчуваєш те, що ми про тебе
говоримо й пишемо. Ти - взірець оптимізму, щирості й безмежної любові до життя.
Ти - той, хто є прикладом для всіх нас. Ти - наш Герой,  який тепер житиме у
спогадах, серцях та думках.

Дякую, що був частиною нас! Вічна Слава і Пам'ять Тобі, наш мужній, незламний
Воїне!

%\ii{08_05_2023.fb.kaljuzhnaja_kateryna.mariupol.1.smert_prykordonnyk_azovstal_andrij_subotin.cmt}
