% vim: keymap=russian-jcukenwin
%%beginhead 
 
%%file books.alternatyvna_evolucija.slovo_5_VYXID
%%parent books.alternatyvna_evolucija
 
%%endhead 

\subsection{Слово п’яте ВИХІД}

Підіб’ємо підсумок.

Отже, колективний Розум Планети узурпований і вкрадений.

Звідси — всі наслідки.

Людина — Квітка Всесвіту, покликана дати Серце і Розум Безмежності. Через нас
проявляє свою безмежну потенцію Прасубстанція, Мати Світу. Зоряний Всесвіт — це
простір нашої душі, куди ми повинні врости мисленням, творчістю, подвигом
любові, самозреченням. Відкидаючи ветхі форми прояву і самопрояву, втілюючись у
все більш духовні і витончені сутності Буття, Мислитель-Людина йде крізь світи
і сфери, повертаючись до своєї Духовної Прабатьківщини, до Творців Світу, до
Самого Себе.

Яка велична містерія! Яка дивовижна Симфонія Буття! Яка Радість, незважаючи на
болі й насолоди!

Та трапилося страшне: Людина віддала суджений шлях Радості міфічним ідолам
релігійних та соціальних марновірств. Той, хто повинен був нести Світло Розуму,
позбавив Радості юних дітей Великої Матері.

Місія Христа передбачала вернути Людині суджений стан Духосинівства і дати
Світові Серце й Розум. Та всі знають, у що перетворилася Церква: вона повністю
у владі Князя світу цього. Отже, резюмуємо: Людина — Зерно Всесвіту. Вона
покликана засівати Поле Буття квітами Любові й Радості. Цей закономірний
розвиток перервався Космічною Хворобою («Падінням»). Людина позбавлена
об’єднаної психосфери, або Розуму. Її супротивник — Інтегральний Інтелект, що
знає про свою неминучу поразку, бо, повставши проти Людини, він повстав проти
самого Джерела Буття. Знаючи це, Він змагається уже не заради мети, а в силу
своєї Сутності.

Чи суджена перемога Людині?

Це визначить вільний вибір шляху. Тому що ось який сучасний стан людства:

Ланцюгова реакція розпаду духомислі у зовнішній Всесвіт. Перетворення
мислеобразів, духообразів у предметний світ псевдобуття, псевдоцивілізації. Це
— матеріалізація свідомості, котра, створюючи, ускладнюючи світ зовнішніх
проявів, згодом стає полоненим своїх же концепцій і творінь, вивчаючи їх,
захоплюючись ними, нагромаджуючи їх до безкінечності, створюючи на цій
ілюзорній основі доктрини, техноген, цивілізацію, майбутнє. Це змій, що кусає
свій хвіст, пожирає власну плоть і не має виходу в спіраль Безмежності.

Ми виснажуємо свій субстанційний Дух, розширюючи його в геометричну, недобру
безкінечність, таким чином огрублюючи Субстанцію. Це зупинка, сон Духу, загроза
для всього Космосу. Ще трохи, і настане якісний перелом, і Людство ніколи не
зможе повернутися до духооснови Буття, зоставшись навіки в колапсі трьохмірного
світу, в Лабіринті Мінотавра. Це те, що Христос називав «пітьмою зовнішньою»…

Звісно, у безодні віків Космос розплавить світову темницю, щоб переробити її в
еволюційні прояви, але це вже буде не наш світ, не ми, не наша Земля… Ось які
масштаби Падіння, осягнуті мудрецями древності.

Хто ж поверне Людині її першосуть, хто спрямує її до Божественного Життя, що
належиться Синові Божому?

Релігія?

Ні! То лише релікт марновірної псевдодуховності. До того ж вона повністю в
полоні у Інтегрального Інтелекту.

Творчість?

Ні! Вона — відчуження духобачення, огрубіння духорозуміння. А стаючи
самоцінністю, продукти творчості збіднюють всіх інших людей, нав’язуючи їм
канони та смаки.

Наука?

Ні! Вона — замкнуте коло псевдопізнання, лавина псевдоінформації, безкінечний
вимір відносного за допомогою відносного.

Йога, аскетизм, містика?

Ні! Це — ілюзіон душі, фікція «звільнення», запланована «Князем світу цього»
для могутніх шукачів, своєрідний регулюючий клапан у психосфері. Містика не
змушувала людей йти до Свободи. Шукачі тільки втомлюються від поривів у
Трансцендентну пустелю.

Можливо, все вирішить Прихід Спасителя?

Але ж цей Прихід не вирішує жодної проблеми! Він міг би тільки підкреслити
безглуздя еволюції, життя і став би докором Тому, хто Прийшов, — бо Він мав би
прийти давним-давно!

Ні, ніхто не прийде ззовні. Прийти ми мусимо самі. Самі до себе!

Хто ж розбудить світ, що не має ні голови, ні серця?

Всі боги, всі земні лідери — це лише мертві ідоли, штучні серця, що вторгаються
в живе тіло народів, як космічні паразити, отруюючи Дух Пражиття фата-морганою
обіцянок і брехливих ідей.

На останній межі все — економіка, енергетика, соціологія, рівновага біосфери,
психіка народів. Це — криза Розуму, криза Ноосфери Планети[1].

Фальшиві всі вихідні критерії Буття, Думки і Дії. Тому вони породили абсурдний
плід. Де загальний фундамент для об’єднання Людства? Немає спільної мети, немає
спільної етики, нема спільного духу любові і єдиного сенсу життя. І
найголовніше — немає Спільного Серця! А без Серця не може бути Єдиного
Організму. Є тільки окремі організми, що безтямно метушаться по планеті:
убивають, ґвалтують, злобствують і проклинають.

Хтось, можливо, вкаже на традиційні Образи Релігій. Але ці Образи не об’єднали
людство, а розрубали його на шматки. Значить, вони — штучні серця, що не мають
духовного глибинного зв’язку з Людством, і навіть ворожі йому, бо принесли
численні біди.

Природне Серце Світу має бути як Сонце — зігрівати і давати енергію, має бути
як серце організму — посилати у всі частини Планети духовну кров Преображення і
радості. Серце Світу не повинне бути трансцендентним, потойбічним, невидимим чи
абстрактним. Людська душа має щосекунди відчувати чутливе, трепетне биття
Центру Життя. Тоді стануть неможливими війни і злоба, злочини і муки,
самотність і самогубство. Тоді Людство підніметься з праху і відродиться як
Єдина Космічна Істота, що прагне до обріїв саморозкриття й божественної
творчості. Тоді в безодні небуття зникне древній Узурпатор, Володар Мороку.

Ще є час! Хто скаже — скільки? Мить чи десятиліття? Не можна дарувати Пітьмі й
хвилини. Необхідні палкі вчинки в ім’я порятунку Життя.

ПОТРІБНА АЛЬТЕРНАТИВНА ЕВОЛЮЦІЯ.

ПОТРІБНЕ ЖИВЕ, ПАЛКЕ СЕРЦЕ СВІТУ.

Його створять не боги, що тисячоліттями принижували людей як нікчемних
грішників, а Сини Людські, що візьмуть на себе увесь тягар і біль планетарної
долі.

Друже мій!

Я кличу Тебе — у кого відкрите серце до світового болю, хто не боїться тіней
фальшивого світу, хто прагне до Преображення, хто відчуває Волю Матері Світу і
її героїчних Синів, що залишили нам Заповіти Співчуття й Любові. Я закликаю
Тебе, Вогняний Брате, ввійди в Коло Нерушимої Єдності, щоб створити СЕРЦЕ
СВІТУ.

Не задля слави чи амбіцій, не задля особистої користі, не ради ігор та повчань,
не ради задоволення і гордості, — а для Нового Народження Людини, для
відновлення істинної сутності Буття.

Закличемо сміливо й мужньо, з повною відповідальністю ДУХ ЄДИНОГО ЖИТТЯ, щоби
вогняна кров Безмірності омила артерії Людства від отрути і бруду обману і
лицемірства.

Це суджено! Як при накопиченні критичної маси урану сіра холодна речовина
спалахує вогняним вихором руйнування, так при об’єднанні необхідної кількості
полум’яних братів почне діяти Серце Світу, преображуючи Природу, Планету,
Людство відповідно до Волі Першосутності.

Ми рішуче прорвемося в Свободу, в простір Імпровізації, радості і невичерпного
розкриття. Від зовнішньої творчості — до самотворчості. Від «пізнання» речей —
до самопізнання. Від «пошуків» — до розкриття. Від протистояння — до любові.
Від розділення — до синтезу. Від світу смерті — до світу вічності. Від «богів»
— до Єдиного Життя. Від марновірства релігії і науки — До відкритого бачення
Океану Буття, де все доступно.

Ти спитаєш, Друже мій, як об’єднуватися? Як увійти в Коло Світового Серця? Які
методи, які практичні кроки? Організація? Структура?

Нічого від учорашнього дня!

Необхідно змінити індивідуальну й колективну свідомість у визначенні істинних
цінностей Буття. Зовнішня могутність, зовнішня організація не мають жодного
відображення на духовному плані. Поглянь: світові імперії, церкви, партії
пройшли і проходять на екрані планетарної історії, як тіні, не міняючи сутності
життя, прагнучи до ілюзії, а не до Джерела Буття.

Тому приходь, Друже мій, у Простір Світла, у Дім Духу, в Безмовність власної
Душі. Розкривай серце своє не міфічним ідолам-богам, узурпаторам нашої сили, а
Серцям Вогняних Братів, що прагнуть назустріч, приймай у цей божественний
Ковчег біль світу, посилай Людству Радість і Любов, полум’яну віру в
Преображення. Зовнішні об’єднання завжди завершуються обманом і деградацією.
Внутрішнє об’єднання — творення Божої Сім’ї. Дух Єдиного Життя неможливо
обманути! Тому створення Серця Світу буде мати динамічне відображення на
фізичному плані — у думках і діях, в історичній ситуації.

Рішення не в феномені містичного «Преображення» (хоча це теж можливо), але у
вільному переході до ясного розуміння Вічності Життя і нашого Духосинівства.
Все, що необхідне нам, прийде до нас, бо в Дусі Людини все є.

Прийдіть, герої, творці, закохані, шукачі, мудреці, зодчі, сіячі, міфотворці
Прекрасного! Прийдіть, Матері, що дарують життя Світові! Прийдіть, хто прагне
Бога, що несете Його Пломінь у своїм серці! Прийдіть усі, хто прагне стати
підвалиною Нової Землі і Нового Неба!

Достатньо Голгоф і вогнищ! Нас чекає зоряна Домівка Матері Світу, вічна пісня
творчості й любові.

СЕРЦЕ СВІТУ — це народження Зоряного Братерства Людства. Хто нам може завадити?
Сильні світу цього? Його володарі, його мучителі? Чим? Зброєю, тортурами,
в’язницями? Та чи можна ув’язнити Дух? Чи стратити його? Чи знищити те, що
народжене духом? Це неможливо, бо Дух — це Суть Життя. І навіть Сини Мороку,
змагаючись проти Синів Світла, живуть енергією Світла. Хай пам’ятають про це!

Куди ми підемо?

У Невідоме. До радості Гри, Свободи, Любові. До вічного розкриття своєї
невичерпної сутності. Хтось злякається залишити реальне ради абстракції. Але ж
цього «реального» нема! Поглянь, Друже мій, — тільки пилюга й порох над
розвалинами імперій. Вседосяжність — ось наш шлях, бо ми від усього
відмовляємося.

Ми створимо Альтернативну Еволюцію, як небувалу Казку Космосу. Ми розкріпачимо
пізнання, школу, творчість.

Скільки нас буде?

Для чого рахувати? Один преображений більш значний для Нового Світу, аніж
мільйони тих, хто прагне пітьми.

З нами будуть квіти і дерева, птахи й звірі, котрих ми віднині будемо вважати
друзями і братами, а не харчем чи матеріалом. Разом з нами вони підуть до
Джерела Життя. І об’єднана Любов’ю біосфера народить прекрасні будівлі
зладованого світу.

Ми зі сміхом відкинемо претензії сильних світу цього на керівництво. Чому вони
мають принижувати нашу гідність і дух, що прагне Свободи? Хто вони, що
привласнили прерогативи влади й сили?

Ми створимо основу нових Духовних Націй в надрах народів і племен. Критерієм
їхнього буття буде не економіка, не географічні чи політичні передумови, а
духовна й культурна сутність нації, скарби їхнього творчого серця.

Ми створимо Зоряне Братство Народів Світу — предтечу космічного Братства
Цивілізацій.

Братове! Рушайте до Кола Єдиного Серця Світу! Пробив час Зоряного Народження.
Відкиньте страх, сумніви і невір’я.

Космос чекає Нового Ступеню Буття.

Дух розплавить перепону плоті — тисячолітні бар’єри Звіролюдини!

Принесіть у світ самозречення й любов, дитячу віру в грядуще Преображення Світу
— і полум’яна кров Духа Святого ввіллється У вмираюче тіло Людства, і дзвоном
загримлять над Планетою Удари вогняного СЕРЦЯ СВІТУ!

Так суджено!

Так буде!

Я не прощаюся з Тобою, Друже мій! Ми віднині навіки разом У Просторі Світла.
Тож мужньо рушимо до Заповітного Дня. Хай усі небесні й земні тирани і деспоти
об’єднуються, щоб утримати наші серця в темниці ілюзій. Їм це не вдасться.

Багато було повстань і воєн. Та це були лише злочинні кровопролиття в ім’я
фати-моргани. Людство переконалося, що «прогрес» — теж фікція.

Тепер — останнє повстання: проти самого себе, проти Звіролюдини!

Необхідно збагнути своє становище у Всесвіті, своє покликання чи відсутність
його. Подальше існування «просто так» — безглузде. Цінність прагматичного життя
нікчемна. Безкінечні смерті в підлих війнах, під колесами технічного прогресу,
від руки вбивці, від старості, від бідності і голоду, від випадку! В ім’я чого?
Для чого?

Необхідно розкрити світову свідомість. Необхідний відкритий світовий нерв —
совість народів. Необхідно, аби щоденно йшов пошук справжнього становища Людини
в надрах Буття, а не експерименти одинаків.



